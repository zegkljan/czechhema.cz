---
title:  "Stránky české HEMA scény spuštěny!"
date:   "2024-06-24"
---
Vítejte na nových stránkách české HEMA scény!

Stránky vznikly jako můj[^1] "tajný" projekt, protože jsem si zkrátka myslel, že by bylo dobré něco takového mít.
Nemají za cíl vytvářet či prezentovat žádné osobní názory či stanoviska, ale mají sloužit zejména jako informační rozcestník po české HEMA scéně.
Rád přijmu návrhy na zlepšení, doplnění obsahu apod.
{: .notice}

Momentálně tu můžete najít následující:
* [Novinky](/novinky) - zde bude snaha zveřejňovat obecné novinky, např. hlavní výsledky turnajů, aktualizace žebříčku, nové oznámené turnaje u nás apod. Patří sem i ten příspěvek, který právě čtete.
* [Kluby](/kluby) - seznam klubů, které figurují na české HEMA scéně. Nyní je tento seznam naplněn kluby, jejichž zástupci se zúčastnili alespoň jednoho turnaje započítaném v žebříčku za sezónu 2023/2024. Kontakty a další informace jsou výsledkem mého osobního průzkumu. Budete-li chtít cokoliv upravit, zejména pak např. dodat text, který by měl na stránce klubu být, neváhejte mě kontaktovat na libovolném kanále vlevo.
* [Turnaje](/turnaje/budouci) - seznam turnajů u nás, rozdělený na [budoucí](/turnaje/budouci) a [minulé](/turnaje/minule). Většinou si vyhlášení turnaje všimnu, nicméně pokud ne, nebo pokud mi budete chtít usnadnit práci, kontaktujte mě při vyhlášení turnaje s tím, co bych tam měl napsat, a já to rád udělám.
* [Žebříček](https://zebricek.czechhema.cz) - odkaz na žebříček, který od tohoto momentu žije na nové adrese [zebricek.czechhema.cz](https://zebricek.czechhema.cz), ať to vypadá k světu. Jedná se o ten samý žebříček, který jsem vedl v předchozích dvou sezónách a oznamoval ho skrze Facebookovou stránku [Český HEMA žebříček](https://www.facebook.com/HEMAzebricekCZ). V tom hodlám pokračovat i nadále, jako doplněk k těmto stránkám.

[^1]: Já = Jan Žegklitz, kontakty na mě vidíte vlevo.